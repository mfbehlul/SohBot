MEZUNİYET
Mezun olmak için gerekli koşullar nelerdir?
Bir öğrencinin kayıtlı olduğu lisans programından mezun olup, diploma almaya hak kazanabilmesi için yaz dönemi hariç, son yarıyılını kayıtlı olarak Üniversitede geçirmesi, kredili ve kredisiz aldığı tüm dersleri en az DD ve üstü veya P notu ile tamamlaması, lisans programı mezuniyet kredisinin yarısından az olmamak kaydıyla, bölüm tarafından belirlenmiş orandaki krediyi Üniversitede alınan dersler ile tamamlaması, lisans programını en az 2.00 GNO ile tamamlaması gerekir. Mezuniyet koşullarını tamamlayan öğrencinin mezuniyet kararı ertelenemez.

İlgili yarıyılda kayıtlı olup mezuniyet gereklerini yerine getiren ve mezuniyet kararı ilgili Yönetim Kurulunda alınmış öğrenciler, ÖBİKAS (registration.boun.edu.tr -> Student Information -> Application for Graduation) sistemi üzerinden mezuniyet başvurusu yaparlar.  Ayrıntılı bilgi için tıklayınız. 

Onur/Yüksek Onur listeleri nedir?
Öğrenimlerini, Üniversite tarafından onaylanan bir değişim programında geçirilen süreler hariç, normal öğrenim süresi içinde tamamlayan ve öğrenim süresince disiplin cezası almamış öğrencilerden GNO'ları 3.50 ve üzeri olanlar yüksek onur; GNO'ları 3.00 ile 3.49 arasında olanlar onur listesine alınırlar. Bu süreler Üniversite tarafından onaylanan bir değişim programına katılan Eğitim Fakültesi lisans programı öğrencileri için on, lisansla birleştirilmiş yüksek lisans programı öğrencileri için oniki yarıyıldır.